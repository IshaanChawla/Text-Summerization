जख्मी एएसआई ने 16 पर दर्ज कराई प्राथमिकी
सहरसा। पटुआहा पंचायत के विधि व्यवस्था में तैनात सदर थाना के सअनि विजय ठाकुर ने ड्यूटी के दौरान हमला कर जख्मी करने की प्राथमिकी सदर थाना में दर्ज करायी है। श्री ठाकुर पर मंगलवार को हमला तब हुआ जब वो स्कूल की तीन बच्ची को टोला पार करा रहे थे।
दर्ज प्राथमिकी में श्री ठाकुर ने कहा है कि वे भेड़धरी मध्य विद्यालय पटुआहा में ड्यूटी पर तैनात थे। गांव में दो पक्षों के बीच हुई झड़प के बाद स्कूल के विद्यार्थी भी स्कूल से भागने लगे। इसी दौरान स्कूल की तीन बच्चियां उनके पास आयीं और बोली अंकल हमें टोला से पार करा दीजिए नहीं तो सब मुझे मारेंगे। जिसके बाद तीनों बच्चियों को अन्य सशस्त्र बल के साथ टोला पार करा रहे थे। इस दौरान पराजित मुखिया प्रत्याशी संजना तांती ने कहा कि इस पुलिस वालों को जान से मार दो। कहने के बाद संजना तांती, परमेश्वरी शर्मा, विद्यानंद शर्मा, दिनेश शर्मा, उपेन्द्र शर्मा, सुजीत शर्मा, शीला देवी, राजेन्द्र शर्मा, विद्यानंद शर्मा की पत्नी, दिनेश शर्मा की पत्नी, बहन व बहनोई, गंगेश शर्मा, साजन शर्मा, रेणु देवी, सोनी देवी समेत 10-15 अज्ञात घेरकर मारपीट शुरू कर दी। हाथों में लाठी-डंडा, रड आदि लेकर सभी ने मारपीट की जिसमें जख्मी हो गये। इसी दौरान हमें संजना तांती व साजन शर्मा ने अपने वरीय पदाधिकारी को फोन पर बताने कहा कि जबतक पुलिस कैंप नहीं हटेगा तबतक हमलोगा पुलिस को मारते रहेंगे। मामले में थानाध्यक्ष भाई भरत कुमार ने बताया कि प्राथमिकी दर्ज कर आरोपियों की गिरफ्तारी को लेकर कार्रवाई की जा रही है।
-----सड़क जाम की प्राथमिकी दर्ज-----जासं, सहरसा : बिना वरीय अधिकारी के अनुमति के सड़क जाम करने पर कहरा के सीओ शैलेन्द्र कुमार ने संजना तांती व उनके समर्थक पर प्राथमिकी दर्ज करायी है। दर्ज प्राथमिकी में कहा गया है कि संजना तांती द्वारा सड़क जाम करने की किसी प्रकार की अनुमति नहीं ली गयी। एसडीओ द्वारा प्रतिनियुक्त दंडाधिकारी के रूप में जब हम वहां पहुंचे तो संजना तांती व उनके समर्थकों द्वारा विभिन्न मांगों के समर्थन में एनएच 107 को जाम कर दिया गया था। जिससे तीन घंटे तक यातायात पूर्ण रूपेण ठप रहा और लोगों को काफी परेशानी की सामना करना पड़ा।